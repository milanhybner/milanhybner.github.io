Jednou nohou v Sokole

Vážená paní, vážený pane,

před sebou přihlášku do Sokola. Ať se hodláte přihlásit sami nebo k nám přivádíte své děti, věřte, že nás Váš zájem těší. Rádi Vás přivítáme v našich řadách. Dovolte, abychom Vás seznámili se základními skutečnostmi.

## Sokol není firma, vy nejste náš zákazník

Je tomu skutečně tak. My svou činnost neděláme pro zisk a členský příspěvek není platbou za služby. Podepsáním přihlášky se hlásíte mezi nás. Vyjadřujete svůj souhlas s myšlenkami a hodnotami, na kterých je Sokol založen. Sokol je spolek a příslušnost k němu vyžaduje nejen náležitou znalost jeho ideje, ale také její plnění. Uvažte sami, že připojit se k něčemu, co neznám nebo neuznávám, by nedávalo příliš smysl. Člen Sokola má práva i povinnosti, která jsou mu dána stanovami, je součástí organizace a může se v ní realizovat.

## Více než sport

Sokol není jen o sportu. Vedle sportovní náplně, ke které patří pravidelné cvičení, tréninky, soutěže a další aktivity, má silnou složku kulturní a společenskou. Náš program se zabývá rozvojem člověka po všech jeho stránkách (odtud název všestrannost) s cílem dosáhnout harmonie těla a ducha. Potvrzujeme tak myšlenky přijímané ve všech vyspělých kulturách po celém světě. Sokolský ideál byl v době svého vzniku inspirován starověkým Řeckem. Fakt, že přetrval dodnes, potvrzuje, že je obecně platný a nadčasový.

## Jak probíhá přihlášení

Přihlášení začíná podáním přihlášky a zaplacením členského příspěvku. Tím to ale nekončí, protože Sokol není firma a vy nejste zákazník. Vy se chcete stát jedním z nás. Vaši žádost o členství schvaluje výbor tělocvičné jednoty, kam se hlásíte. Přijetím se stáváte členem České obce sokolské. Dokladem o platném členství je členský průkaz s potvrzením o zaplacení příspěvku. Věříme, že vy to se členstvím v Sokole myslíte vážně a brzy vás bude průkaz hřát v kapse.

## Cíl sokolské činnosti

Sokolu nepřísluší žádný menší úkol, než vychovávat čestného, zdravého a schopného člověka, o kterého se bude moci tato země opřít. Tak chápeme svoji úlohu. Prostředkem k jejímu naplnění je sport, společenská a kulturní činnost.

Usilujeme o zdravou společnost. U dětí rozvíjíme jejich pohybové dovednosti a vštěpujeme zdravý životní styl, jehož základem je dostatek pohybu, seniory udržujeme fit, lidem v produktivním věku kompenzujeme pracovní zatížení, vychováváme úspěšné sportovce a pro všechny dohromady vytváříme prostředí, ve kterém se mohou vzájemně setkávat a obohacovat jeden druhého. Tak vzniká občanská společnost, která je základem sebevědomého národa a svébytného státu.

## Hodnoty Sokola

_Lidství._ Jak už jsme zmínili, nejsme firma. Tou nejvyšší hodnotou je člověk a jeho harmonický rozvoj.

_Fair play._ Základní předpoklad všeho sportovního zápolení. Jen poctivé vítězství má skutečnou hodnotu jak ve sportu, tak v životě.

_Věčný ruch, věčná nespokojenost._ Pod nespokojeností si představujte nekončící snahu o vnímání sebe i svého okolí, touhu stále se zlepšovat.

_Ni zisk, ni slávu._ Před individualismem a touhou po slávě a penězích dáváme přednost činnosti, která je prospěšná nejen jednotlivci, ale také ostatním lidem.

## Zvláštnosti

Tykáme si, oslovujeme se sestro, bratře a zdravíme se Nazdar. Není to jen tradice, na které bychom lpěli, a už vůbec v tom není neúcta. Právě naopak. Je to odrazem vzájemného respektu a rovnosti. Zprvu vám to může připadat zvláštní. Zvládnutí těchto zaklínadel vám však otevře nejedny dveře i srdce lidí kolem vás.

## Více informací

Formální náležitosti členství v Sokole se řídí občanským zákoníkem a stanovami České obce sokolské.

_Vytvořeno dobrovolníky Vize 18 v rámci projektu Vítejte v Sokole_