---
title: Památný den sokolstva
excerpt: Datum 8. října bylo zvoleno za Památný den sokolstva jako připomínka tragických událostí v roce 1941 – tehdy byla výnosem zastupujícího říšského protektora Reinharda Heydricha Česká obec sokolská rozpuštěna a její majetek úředně zabaven.
---

Datum 8. října bylo zvoleno za Památný den sokolstva jako připomínka tragických událostí v roce 1941 – tehdy byla výnosem zastupujícího říšského protektora Reinharda Heydricha Česká obec sokolská rozpuštěna a její majetek úředně zabaven. Při tzv. „sokolské akci“, v noci ze 7. na 8. října 1941, gestapo zatklo, takřka naráz, všechny sokolské činovníky z ústředí, žup i větších jednot, kteří „ještě byli na svobodě“. Byli mučeni, věznění, deportováni do koncentračních táborů.  Téměř 93 % vedoucích sokolských pracovníků se již na svá místa po skončení války nevrátilo.

Letošní vzpomínkovou akci zahájila v Tyršově domě starostka České obce sokolské Hana Moučková, která uvítala předsedu vlády ČR Bohuslava Sobotku a další představitele státní a veřejné správy a společenských organizací. Ve svém krátkém úvodním projevu ocenila odkaz padlých za svobodu a demokracii a význam sokolského hnutí v novodobých českých dějinách a aktuálnost sokolských ideálů i pro současnou společnost. Hlavní projev přednesl předseda vlády Bohuslav Sobotka, který mimo jiné připomenul oběti, které sokolové přinesli v boji za svobodu a zdůraznil, že hrdinství a odhodlání položit pro lepší budoucnost i život, nesmí být zapomenuto. Připomenul rovněž, že sokolové bojovali za hodnoty, které vyznává i současná Evropa. Poté  ředitel bezpečnostního odboru Kanceláře prezidenta republiky Jan Fulík přečetl zdravici prezidenta republiky Miloše Zemana.

_zdroj: www.sokol.eu_

V Šestajovicích se večer tohoto dne sešli členové a přátelé místní sokolské jednoty u vodní nádrže Beranka, kde symbolicky vypustili na vodu svíčky za oběti „sokolské akce“.

8.10.2015 Památný den sokolstva

[Pozvánka k uctění Památného dne sokolstva](http://www.sokolsestajovice.cz/userFiles/08-10-2015-pamatny-den-sokolstva_2.pdf)

