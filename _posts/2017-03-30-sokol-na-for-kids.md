---
title: Sokol na For Kids 2017
excerpt: ČOS se stala partnerem doprovodného programu  veletrhu  For  Kids,  který  se  bude  konat  na Výstavišti PVA v Praze-Letňanech ve dnech 6.–9. dubna.
---

O  tom,  že  veletrhy  nejsou  pouze  o  návštěvě jednotlivých výstavních stánků, ale mohou také přinést zajímavé zážitky, se budou  moci  přesvědčit návštěvníci veletrhu For Kids při návštěvě stánku a přilehlé  gymzóny  České  obce  sokolské,  která  je partnerem doprovodného programu tohoto veletrhu.

V  loňském  roce  navázala  Česká  obec  sokolská  spolupráci s veletržní a výstavní   společností   ABF,   v  jejímž  rámci  se  ČOS  stala  partnerem doprovodného programu dubnového veletrhu For Kids a podzimního veletrhu For Toys.  Na  obou  veletrzích  účast  ČOS  výrazně obohatila jejich program a setkala  se s kladnou odezvou jak ze strany pořadatele těchto veletrhů, tak ze  strany návštěvníků. Proto se ČOS a společnost ABF dohodly na spolupráci i v letošním roce – ČOS se, stejně jako vloni, stala partnerem doprovodného programu  veletrhu  For  Kids,  který  se  bude  konat  na Výstavišti PVA v Praze-Letňanech ve dnech 6.–9. dubna.

Návštěvníci  veletrhu  budou  moci  nejen  navštívit veletržní stánek ČOS o velikosti  5x  2  metry,  ale  především budu moci zhlédnout řadu pódiových vystoupení  z různých sokolských jednot a navštívit gymzónu na ploše zhruba 300  metrů  čtverečních,  v  níž se budou moci věnovat pohybu, vyzkoušet si některé  sportovní  aktivity.  Budou zde například trampolíny, doskočiště a další  atrakce,  s  nimiž  se  mohli  návštěvníci  seznámit již při loňském veletrhu. Na veletržním stánku ČOS získají návštěvníci informace o Sokole a také   přehled  o  pražských  sokolských  jednotách  a  jejich  aktivitách. Sokolskou  gymzónu,  kterou  stejně jako celou expozici České obce sokolské zajišťuje Odbor všestrannosti ČOS, naleznete v hale 5.

