---
title: Památný den sokolstva
excerpt: Vzpomínkový akt vypouštění svíček se bude konat v Šestajovicích v neděli 8. října od 19:00 u rybníku na Berance.
---

Vzpomínkový akt vypouštění svíček se bude konat v Šestajovicích v neděli 8. října od 19:00 u rybníku na Berance.

---

![Památný den sokolstva]({{relative}}/files/pamatny-den-sokolstva.jpg){:.image .fit}

---

_Dopis vzdělavatelům tělocvičných jednot_

> Praha 20. září 2017
> 
> Vážené sestry, bratři,
> 
> 8\. října v předvečer významného roku 2018 se letos již pošesté uskuteční v Tyršově domě
> v Praze, v župách i jednotách společenské akce, kdy si sokolové i veřejnost připomenou tisíce
> členů našeho spolku, kteří přinesli v boji za vznik našeho samostatného státu, udržení jeho
> existence a demokratických základů oběti nejvyšší. Tento den je vzpomínkou na neblahé
> výročí tragických událostí, které bezprostředně ohrozily samou existenci sokolského hnutí.
> 8\. října v roce 1941 byla Česká obec sokolská rozpuštěna, její majetek úředně zabaven a
> takřka naráz byli zatčeni významní představitelé ústředí, žup i řady jednot našeho spolku. A
> mnoho z nich zaplatilo za svou oddanost Sokolu životem.
> 
> Pohnuté událostí z roku 1941 jsme si poprvé připomněli v Tyršově domě u příležitosti 150.
> výročí založení Sokola v roce 2012 a obdobně pak každoročně i v řadě našich tělocvičných
> jednot a žup. A vzhledem k příznivému ohlasu těchto pietních akcí nejen v sokolské
> veřejnosti, ale například i ve sdělovacích prostředcích, prohlásilo již v roce 2013 zasedání
> Výboru ČOS 8. říjen Památným dnem sokolstva s nadějí, že se v budoucnu stane i
> významným dnem České republiky.
> 
> I v letošním roce Vzdělavatelský odbor ČOS ve spolupráci s vedením ČOS připravil při této
> příležitosti vzpomínku, která se bude konat za přítomnosti významných hostů, jmenovitě
> zástupce kanceláře prezidenta republiky, členů parlamentu a vlády ČR i zahraničních
> diplomatů, v neděli 8. října 2017 od 16.30 hodin v Michnově paláci a u pamětních desek
> v Tyršově domě. Tomuto pietnímu aktu bude jako každoročně od 15.30 hodin předcházet
> krátké shromáždění u památníku 3. odbojů (nádvoří TD) spojené s položením věnců a květin.
> Vzdělavatelský odbor proto doporučuje sokolským župám a jednotám, aby ve významných
> říjnových dnech uspořádaly obdobné vzpomínkové akce v místech svého působení. Při jejich
> přípravě lze využít Vzdělavatelských listů, které byly přílohou zářijového vydání časopisu
> Sokol v roce 2014 a jsou věnovány tomuto významnému dni, a to nejen z hlediska událostí z
> 8. října 1941, ale přináší i širší historické připomenutí všech obětí pohnuté sokolské historie.
> Z dalších vhodných materiálů je možné uvést příspěvky ses. Žitné v předloňském vydání
> Sokolských souzvuků (č. 8–9, září – říjen, ročník 5, 2015), včetně informace o velice příznivě
> přijatém Večeru sokolských světel. Článek i metodické podklady najdete na webu
> www.sokol.eu.
> 
> Letos obdobně jako vloni Vzdělavatelský odbor pro propagaci této vzpomínkové akce
> rozesílá na župy i pro další případnou distribuci na jednoty plakáty, které je možné si také
> stáhnou i z internetových stránek www.sokol.eu.
> 
> Vzdělavatelský odbor by s radostí uvítal, kdyby důstojný průběh letošního Památného dne
> sokolstva a s ním spojených akcí opět připomenul naší veřejnosti nejen historický význam
> našeho spolku včetně jeho obětí, ale přispěl i k propagaci jeho současné činnosti. Současně si
> Vás tímto Vzdělavatelský odbor dovoluje pozvat na výše uvedená pietní shromáždění v
> Tyršově domě.
> 
> Nazdar!
> 
> Doc. RNDr. Zdeněk Mička, CSc., v. r.
> vzdělavatel ČOS
> 
> Mgr. Kateřina Pohlová, v. r.
> jednatelka Vzdělavatelského odboru ČOS