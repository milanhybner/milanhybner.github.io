---
title: Rozhovor s Jakubem Otáhalem
excerpt: Rozhovor s Ironmanem Jakubem Otáhalem, starostou T.J. Sokol Šestajovice.
---

![Rozhovor s Jakubem Otáhalem – 01](/images/2019-01-25-ironman-01.jpg){:.image .fit}

**Co je Ironman?**

Ironman je jeden ze série dlouhých triatlonů, které pořádá World Triathlon Corporation (WTC). Skládá se z plavání na trase dlouhé 3,86 km, jízdy na kole (180,25 km) a maratonského běhu (42,2 km). Závod probíhá v uvedeném pořadí a bez jakékoli přestávky. Většina pořádaných závodů Ironman má přísný 17hodinový časový limit pro dokončení závodu, kdy závod začíná v 7:00, čas na dokončení plavecké části je 2 hodiny 20 minut, čas na cyklistickou část je do 17:30 a pro všechny, kteří chtějí svého **Ironmana** považovat za úspěšného, musí dokončit maraton do půlnoci (24:00) tj. do 17 hodin. *Zdroj: Wikipedia.cz*

**Jak se na triatlonové závody připravuješ?**
Soustavně, systematicky a komplexně. Mám na mysli celoroční každodenní přípravu. Vedle fyzické stránky a mentální přípravy hraje velkou roli i životospráva a dostatečná regenerace. U těchto ultra závodů jde především o zdraví. Triatlet tak musí citlivě a flexibilně reagovat na aktuální zpětnou vazbu, kterou mu jeho tělo průběžně dává. Na prvním místě je zdravé tělo a zdravý duch. To ovšem platí obecně pro každého sportovce, jen u ultra závodů to platí dvojnásob.
Pro konkrétní představu jsem přípravu na závod **Moraviaman** (23. 6. 2018) zahájil v srpnu 2017. Mým cílem je oficiální závod světové série Ironmana a to 2019 IRONMAN Austria–Kärnten 7.7.2019. Můžu říci, že u mě je to dvouletá příprava, která zahrnuje 5–6 vícedenních soustředěních. Týdně to dělá v průměru 9–11 hodin intenzivního tréninku.

**Který tréninkový i triatlonový sport Tě baví nejvíc a u kterého nejvíce „trpíš“?**
Pro mě konkrétně bylo nové plavání a cyklistika. Plávání má zároveň regenerační aspekt a v závodu je první disciplínou. Bohužel u mě to je nejslabší disciplína ve srovnání s ostatními. Na druhou stranu má nejmenší vliv na konečný výsledek. Běh je poslední disciplína a po více jak 80 minutách ve vodě a 6 hodinách na kole, musíte najít sílu na maraton. Pokud závod, jak se říká „nesedne“, tak nejvíc bolí. Z toho můžu říct, že mojí oblíbenou disciplínou a tím i sportem je cyklistika. V této disciplíně můžete hodně získat, ale i ztratit. Na kolo jdete „zahřátý“ po plavání a musíte dojet 180 km tak, abyste měli sílu na maraton. Na kole jsem za posledních 12 měsíců dosáhnul největšího zlepšení i díky tomu, že jezdím seriál závodů Kolo pro život za tým Česká spořitelna Hobby D a po 12 závodech jsem se umístil na konečném 41. místě ve své kategorii.

**Okolí Šestajovic patří mezi běžecké ráje. Trénuješ běh a kolo někde v okolí nebo úplně jinde?**
Od května do října v tomto roce jsem jezdil denně do práce ze Šestajovic na Prahu 4 25 km. To celkem bez závodů dělá více jak 250 km týdně. Cesta trvá méně než hodinu, což při cestě do centra Prahy za současné dopravní situace v ranní špičce je rychleji než cesta autem nebo MHD. 
Taky moc rád běhám v Klánovickém lese společně s fenkou bígla Harley. Oblíbenou trasou je již tradiční trať Šestajovické Šestky. Rád běhám i jedenácti kilometrový okruh po obvodu Klánovického lesa, a to oběma směry.

**Kolik závodů v sezóně absolvuješ?**
Během roku absolvuji 1–2 závody dlouhého triatlonu, 2–3 závody středního triatlonu, 3–4 závodů „krátkých“ triatlonů a 20–25 plaveckých, cyklistických a běžeckých závodů včetně maratonů.

![Rozhovor s Jakubem Otáhalem – 02](/images/2019-01-25-ironman-02.jpg){:.image .fit}

**Je srovnatelný klasický triatlon s Ironmanem nebo se jedná o neporovnatelné zážitky? Který je Tvému srdci blíž?**
Je to neporovnatelné. Jenom samotné postavení se na start každého dlouhého triatlonu je silným emočním zážitkem. Z vlastní zkušenosti vím, že samotné rozhodnutí se zkusit absolvovat už JE zážitkem. Závod Moraviaman je můj první absolvovaný dlouhý triatlon. Ten závod má úžasnou atmosféru a věřím, že se na tuto trať v budoucnu vrátím. Teď už taky vím, že to bude zase silný zážitek. Moc se těším na svůj první dlouhý triatlon oficiální série Ironman příští rok. A bude to zase nový silný zážitek i proto, že se zde může člověk porovnat se světovou konkurencí. Závody série Ironman se zpravidla konají v atraktivních lokalitách po celém světě, kde je kvalitní zážitek garantován jak pro závodníky, tak pro fanoušky.

**Můj kamarád po absolvování Ironmana 3 dny nedokázal jíst pevnou stravu. Jak jsi na tom Ty? Bolí po závodech i jídlo? Pokud ne, co bolí nejvíc?**
Já to mám naštěstí naopak. Já se po závodě nemůžu naopak dojíst. Žaludek po gelech zklidňuji plzeňským pivem 2–3 hodiny po závodě. Obecně platí, že každému funguje něco jiného.
A co bolí nejvíc? Asi vstávání po delší době sezení nebo ležení. Na druhou stranu je člověk v takové euforii, že to vůbec nevadí. A opět zde obecně platí pravidlo, čím je člověk lépe připraven, tím doba regenerace je kratší.

**Je třeba nějakého speciálního vybavení?**
Bohužel ano. Na tak extrémní vzdálenosti hodně záleží na technice. Já jsem svůj první triatlon absolvoval s vypůjčeným kolem i neoprenem. Vyplatí se neukvapit a vyzkoušet vybavení, které vám „sedne“. Když se pak rozhodnete, že to je sport, u kterého chvíli vydržíte, tak se potom vyplatí investovat do triatlonového kola, plaveckého neoprenu a triatlonového oblečení, bot až po aerodynamickou cyklistickou helmu. Důležitou součástí „výbavy“ je i výživa.

![Rozhovor s Jakubem Otáhalem – 03](/images/2019-01-25-ironman-03.jpg){:.image .fit}

**Máš nějaké tréninkové a motivační tipy?**
Za sebe můžu vřele doporučit cyklistické MTB závody pro celou rodinu seriálu Kolo pro život. Na internetu je mnoho motivačních i instruktážních videí. Základ je navštívit stránky České triatlonové asociace [http://czechtriseries.cz](http://czechtriseries.cz). Na mě osobně divácky velice zapůsobil závod Challenge Prague v roce 2017, který jsem v roce 2018 úspěšně absolvoval. Nezbytnou součástí výbavy jsou i triatlonové hodinky, které jsou propojeny s aplikacemi GARMIN a STRAVA, kde si můžete plánovat tréninkové cíle a sdílet i tréninkové a závodní výsledky. Dostanete se tak do skupiny podobně naladěných jedinců.

**Chystáš se v rámci T.J. Sokol založit nějakou tréninkovou skupinu?**
Přemýšlel jsem o tom. Ale vzhledem k tomu, že trénink je velice časově náročný a v blízkém okolí Šestajovic není bazén, tak jsem tu myšlenku zatím nerealizoval. Byl bych moc rád, kdyby se časem ke mně přidali moji synové Viktor a Jáchym. Ale to bude záležet především na nich. Zatím se na mě zvědavě dívají a jezdí se mnou po vybraných závodech jako podpůrný tým. Ale i oni už za sebou mají závodní zkušenosti ze seriálu Kolo pro život.

![Rozhovor s Jakubem Otáhalem – 04](/images/2019-01-25-ironman-04.jpg){:.image .fit}

**Z úplně jiného soudku – jak sis užil největší sokolský svátek – XVI. Všesokolská slet?**
Já osobně jsem si ho užil moc. Bylo to už poté, co jsem absolvoval vrchol mé sezóny Moraviamana a těsně před středním triatlonem PálavaRace. Slet jsme si užil z pozice cvičence na sletové ploše, tak i jako starosta T.J. Sokol Šestajovice s praporem při slavnostních nástupech, tak i jako hrdý divák z tribuny jako člen předsednictva ČOS ať už při průvodu Prahou, nebo při Sokol GALA v O2 Aréně nebo přímo na stadionu v EDENU. A dokonce jsem našel i prostor mezi secvičenými na plavecký trénink v bazénu na Slavii.

**Co Tě čeká v novém roce 2019?**
Já věřím, že jenom vše dobré. Moc se těším na svůj první „oficiální“ Ironman do Rakouska na začátku července. Na svůj druhý Challenge v Praze na konci července a na celou MTB sérii Kolo pro život 2019, kterou jsem si pro sebe přejmenoval na „Kolo o život“. Taky se moc těším na Tricamp s Petrem Vabrouškem v rakouských alpách.
