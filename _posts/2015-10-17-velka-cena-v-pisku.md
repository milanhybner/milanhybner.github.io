---
title: Velká cena v Písku 
excerpt: V sobotu 17. října se br. Jakub Otáhal a br. Lubomír Jokel zúčastnili závodů ve šplhu na Velké ceně v Písku.
---

_Oddíl šplhu_

V sobotu 17. října se br. Jakub Otáhal a br. Lubomír Jokel zúčastnili závodů ve šplhu na Velké ceně v Písku. Br. Jakub se zúčastnil svého 2. závodu. Vzpomínky na Jakubův první závod v Libčicích nad Vltavou nebyly úplně dobré. Tehdy na něj dolehla atmosféra závodu a Jakub z přemíry snahy a nervozity 8 m těsně nedošplhal a co víc. Protože se nikdy nevzdává, tak se snažil kousek, který mu k čidlu chyběl dolézt, ale bylo to nad jeho síly a ruce povolily a Jakub se „svezl“ po laně. Výsledkem byla sedřená kůže na obou dlaních.

O to větší motivaci ale měl do dalšího závodu. Už od začátku na něm bylo vidět, že je někde jinde než při 1. závodě. Klidný, soustředěný a jistý svým výkonem. A to se potvrdilo. První lano lezl velice čistě a do 6 metrů pěkně frekvenčně. Pak trochu polevil, ale přesto výsledný čas 17,40 sekund! Prostě super výkon, který jsme nečekali. Další dva pokusy byly sice o trochu pomalejší 18,0 a 18,3, ale Jakub poprvé vyšplhal 3 lana o délce osmi metrů v jednom závodě! Gratulujeme!!!

Je jasné, že potenciál Jakuba je mnohem větší. Proto jako správný sokol si neklade žádné malé mety a cíl pro příští rok je jasný. Zdolat kvalifikační limit na Mistrovství ČR 2016, který má hodnotu 12 sekund a být účastníkem mistrovství.

Druhým zástupcem našeho oddílu šplhu byl br. Lubomír Jokel, který je už ostříleným závodníkem. Šplhá od roku 2008 a vzhledem ke svému věku (51 let) již spadá do seniorské kategorie. Na závod přijel poměrně dobře připravený. Cítil, že úbytek tělesné hmotnosti (zčásti jako důsledek intenzivního běhání) by mohl pomoci ke slušnému času. Ambicí bylo šplhat v čase kolem 12 sekund. A to se v závodě potvrdilo. Jeho první pokus měl hodnotu 11,95 s a dostal se tím do čela pořadí seniorů. Zle na něj ale dotíral borec ze Sokola Písek, který byl jen těsně za ním v čase 12,01 s. Při druhém pokusu nevyšel br. Lubomírovi dohmat a výsledný čas byl tudíž horší 12,32 s. Ve třetím pokusu už trochu chyběla síla a to se projevilo na dalším zhoršení času na 12,8 s. Přesto dokázal uhájit první příčku v kategorii seniorů. Gratulujeme!!!

A proč jsme byli tak úspěšní? To je jasné! Protože jsme měli nejlepší fanoušky na světě!! Díky mohutné podpoře našich manželek a dětí jsme dopadli tak skvěle!!

<iframe src="https://www.rajce.net/a12031372/mini?bgcolor=&photoNameVisible=0" name="rajce-net" width="356" height="356" frameborder="0" scrolling="no" allowtransparency="false"></iframe>
