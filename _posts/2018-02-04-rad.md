---
title: Proč jsme vytvořili nový řád
excerpt: Několik poznámek k novým pravidlům platícím pro všechny členy
---

V listopadu 2017 výbor jednoty schválil [nový řád](http://www.sokolsestajovice.cz/rad), oficiálně zvaný _Pravidla provozu T.J. Sokol Šestajovice_. Co obsahuje a proč jsme ho vůbec vytvořili?

Za několik let fungování jednoty jsme identifikovali problémy, které se opakovaly. Nastalé situace byly často řešeny ad hoc, bez jednotného systému. Vzniklý řád má jednoznačně a vůči všem členům spravedlivě stanovit řešení těchto situací a přehledně je shrnout do jednoho dostupného dokumentu.

**Placení příspěvků**

Prolém je jednoduchý - někteří členové neplatí příspěvky. V řádu je jednoznačně určeno, do kdy mají být příspěvky zaplaceny. Můžeme tak členy upozornit a následně ukončit členství a platící členové tak nemusí "doplácet" na ty neplatící.

**Neaktivní členové**

Členství v našich oddílech je v porovnání s konkurencí levnější, především díky obětavé nezištné práci některých cvičitelů a činovníků shánějících dotace všude možně. Nejspíše proto se stávalo, že někteří členové, ačkoli byli přihlášeni, na cvičení nechodili. Zabírali tak místo dalším zájemcům, kteří by možná k účasti přistupovali disciplinovaněji. Nyní je jednoznačně nastavena hranice neúčasti, při jejímž překročení je možné člena z oddílu vyloučit. Ta je nastavena na - i k nemocnějším dětem - velmi tolerantně na neúčast na 60 % z cvičebních hodin v daný okamžik proběhlých od začátku pololetí.

Zároveň byla zavedena "akademická čtvrthodinka" kvůli nedochvilným cvičencům.

---

Řád dále obsahuje odkaz na stanovy České obce sokolské, které platí pro všechny členy T.J. Sokol Šestajovice, na provozní řády sportovišť, na kterých cvičíme a způsob řešení méně podstatných událostí a také povinnosti cvičitelů.

---

Věříme, že tato pravidla přispějí k lepšímu fungování činnosti v jednotě. Pokud byste k některým z nich měli výhrady, dotazy či připomínky, budeme rádi za jejich sdělení prostřednictvím [kontaktního formuláře](#napiste-nam) v zápatí této stránky.